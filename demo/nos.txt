Het kabinet wil een einde maken aan de gaswinning in Groningen. Premier Rutte zei op zijn wekelijkse persconferentie dat de gaswinning terug moet naar 0 kuub. Hij sprak van een "belangrijk besluit".

De gevolgen van de gaswinning - met andere woorden: de aardbevingen - zijn volgens het kabinet niet langer aanvaardbaar. Daarom is nu besloten dat er "eind volgend decennium" een volledig einde aan moet komen.

Volgens minister Wiebes zit er "omwille van de veiligheid" niets anders op dan de oorzaak van de aardbevingen helemaal weg te nemen. Dat betekent dat een deel van het Groninger gas "gewoon in de grond blijft zitten".
